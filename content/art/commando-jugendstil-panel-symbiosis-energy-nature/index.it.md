---
title: "Simbiosi tra natura ed energia"
date: 2023-10-16
publishDate: 2025-06-01
draft: false
description: ""
tags: ["illustration", "CC BY-NC-SA 4.0", "horizontal", "farming"]
authors:
 - commandojugendstil
series: ["Commando Jugendstil's Panels"]
series_order: 8
---

**Domanda:**
Simbiosi tra natura ed energia?

**Risposta:**
Passando in bici, barca o treno attraverso le campagne intorno alla città solarpunk, un visitatore dei nostri tempi si troverebbe un po' spaesato. Dove sono le monocolture che si estendono a perdita d'occhio di una volta? E cosa ci fanno tutti quei pannelli solari da quelle parti? E chi ha lasciato le pecore scorrazzare nell'oliveto?

Tecniche agroecologiche hanno in buona parte soppiantato l'agricoltura industriale dello Stadio Terminale. I campi non sono più "fabbriche piatte" volte ad estrarre risorse, ma ecosistemi a tutto tondo, che supportano la biodiversità tanto quanto il benessere umano. Concetti come food forests e agro-silvo-pastoralismo sono sulla bocca di tutti, discussi al bar come una volta lo era la borsa valori.

L'adattamento ai cambiamenti climatici ha portato un cambiamento nelle abitudini degli agricoltori: alcune colture, non più adatte ad un clima più caldo e più estremo, sono state abbandonate, altre sono state introdotte (banane pugliesi e caffè siciliano sono ormai all'ordine del giorno). Per proteggere dal sole le loro preziose piante, alcuni agricoltori si sono convertiti all'agrosolare, installando pannelli fotovoltaici tra un filare e l'altro delle loro colture, o a mo' di tettoia a coprirle interamente. Alcune coperture, dalle forme curiose, ricordano delle semisfere.

Frutti di bosco, insalate, agrumi vari e tè (ligure doc, come il pesto) ringraziano e sopravvivono, e le comunità rurali guadagnano una fonte di sovranità energetica senza dover sacrificare né Natura né Coltura. Ora che il profitto non è più il principale fattore decisionale, il mondo solarpunk è pieno di soluzioni creative e innovative.
