---
title: "E domani? L'Aurora."
date: 2024-02-16
publishDate: 2025-06-01
draft: false
description: ""
tags: ["illustration", "CC BY-NC-SA 4.0", "horizontal"]
authors:
 - commandojugendstil
series: ["Commando Jugendstil's Panels"]
series_order: 12
---

**Domanda:**
E domani? L'Aurora.

**Risposta:**
Fino ad ora vi abbiamo raccontato di come funziona la città solarpunk, di come vive e di come affronta i problemi. Vi abbiamo parlato di trasporti pubblici ed energia pulita, di abbondanza e natura, ma ora è il momento di mettere tutto insieme. Di metterci tutti insieme, e darci da fare.

Una città dove tutti possano vivere una buona vita, dignitosa, confortevole e ricca di significato è una città dove il primato dell’ “Economia” su tutto il resto è stato smantellato, dove le persone si uniscono per aiutarsi l’un l’altra e trovare soluzioni condivise, dove la “Tecnologia” non è un feticcio con cui controllare le persone e la natura, ma uno strumento tra gli altri, da usare in modo appropriato, dove le risorse non vengono accaparrate dai soliti, ma condivise fra tutti equamente, dove quello che conta, l’unica cosa che conta veramente, è prendersi cura delle persone, della natura e degli spazi urbani.

Una città dove piccole serre e orti nomadi galleggianti possono convivere con idrovolanti alimentati dall'energia del Sole, con acqua pulita e con spazi verdi e di socialità.

Non c’era una volta una città così, e non c’è garanzia che un giorno ci sarà, ma se uniamo i nostri sforzi, perseveriamo e lottiamo insieme, un giorno arriverà l’aurora di questa splendida città.
