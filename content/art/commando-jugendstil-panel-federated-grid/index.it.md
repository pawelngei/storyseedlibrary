---
title: "Cosa sono le reti federate?"
date: 2023-11-16
publishDate: 2025-06-01
draft: false
description: ""
tags: ["illustration", "CC BY-NC-SA 4.0", "horizontal", "wind turbine", "city"]
authors:
 - commandojugendstil
series: ["Commando Jugendstil's Panels"]
series_order: 9
---

**Domanda:**
Cosa sono le reti federate?

**Risposta:**
Che cosa succede nella città solarpunk quando la rete energetica viene colpita da un evento climatico avverso o da un altro disastro? La risposta breve è: non molto.

La società solarpunk ha imparato dagli errori dello Stadio Terminale (blackout durati settimane intere, forniture interrotte a volte per mesi) e ha ripensato il suo approccio all'approvvigionamento energetico dalle fondamenta. Come per le comunicazioni, non si parla più della Rete Nazionale, ma della Rete Federata. Ispirata alla Natura, la Rete Federata è frattale. Ogni quartiere, paesino o agglomerato di case ha la sua rete, dove tutti sono sia produttori che consumatori, e queste reti sono in rete tra loro a livello regionale, e ancora a livello nazionale e via discorrendo. E la cosa migliore è che reti vicine si possono aiutare a vicenda, nel caso qualcosa dovesse succedere.

Una grandinata eccezionale distrugge i pannelli solari? Un tifone sradica le turbine eoliche? Un terremoto abbatte i fili dell'alta tensione? Le reti vicine sopperiscono fino alla fine dei lavori di ripristino, e ci vuole molto meno tempo di quanto ci volesse una volta: la maggior parte della popolazione ha almeno un po' di addestramento sulla manutenzione di impianti fotovoltaici o eolici domestici e speciali gruppi di sovranità energetica sono pronti ad intervenire nel momento del bisogno.

Non ci sono più b******i che ridono al telefono al pensiero dei soldi che faranno con la ricostruzione, né odissee decennali di famiglie parcheggiate nei prefabbricati, né recriminazioni di una regione contro l'altra.

La società solarpunk ha imparato che di fronte alle conseguenze della scelleratezza dello Stadio Terminale e alle necessità della Natura le uniche risposte sensate sono la collaborazione e la solidarietà.
